
	    שאלה - ביטוי שונה של מחלת הסכיזופרניה אצל אנשים שונים
	

            ברצוני לשאול אם למחלת הסכיזופרניה יש קשר לפעילות יתר של  דופאמין במקום מסוים לבין ביטוי המחלה? כלומר, האם אדם שהמחלה מתבטאת אצלו בשמיעת קולות, קשורה לפעילות יתר של דופאמין באזור השמיעה במוח?
    
<EXPERT>




אכן, חושבים כיום שניתן להסביר את הגיוון של ביטויי מחלת הסכיזופרניה אצל אנשים שונים בכך שישנו הבדל במיקום הפגיעה הביולוגית במוח. עם זאת, ההסבר המדויק הוא הרבה יותר מורכב ממה שתיארת, וכולל מעורבות של מסלולים עצביים שונים במוח, מסלולים המוליכים אותות עצביים בין קליפת המוח לבין חלקים הממוקמים באזורים פנימיים יותר. ידוע כי בחלק ממסלולים אלה יש פעילות יתר של דופאמין אצל אנשים הלוקים בסכיזופרניה, וכי יש קשר בין פעילות יתר זו לבין 'הסימפטומים החיוביים' של המחלה, כגון הזיות. 



באזורי מוח אחרים, או בעצם במסלולים עצביים אחרים, פעילות הדופאמין אצל חולי סכיזופרניה היא דווקא פחותה מהנורמה, וחושבים שיש לכך קשר ל'סימנים השליליים' של המחלה, כגון ירידה במוטיבציה, בכישורים החברתיים, ובמצב הרוח. 



בכל אופן, עדיין רב הנסתר על הגלוי, והמחקר ממשיך לנסות ולסייע לנו להבין את המחלה, על מנת שנוכל למצוא לה טיפול יעיל. 



בברכה, 



ד'ר איילת אביטל-מגן - פסיכיאטרית
		


</EXPERT>