
	    שאלה - נערה מודאגת מהתנהגות בעייתית של אחותה
	

             זה חצי שנה שאחותי מפגינה התנהגות שמתאימה לסכיזופרניה - כעס בלתי מוסבר, התנהגות אלימה, צוחקת או מחייכת מכלום, עצובה מאוד, לא הולכת לבית הספר כבר כמה חודשים, אין לה חברות והיא גם לא רוצה. היא גם התחילה לעשות במכנסיים ומאשימה אותנו, בני משפחתה, שאנחנו עושים לה את זה בכוונה, טוענת שאנחנו מצרים לה את הבגדים, שמים לה שומן בגוף, וכל מיני דברים ממש לא הגיוניים! אודה לכם מאוד אם תעזרו לי.  
    
<EXPERT>

 
 מובנת לי מאד הדאגה והמצוקה שלך, לנוכח שינויי ההתנהגות שתיארת אצל אחותך. אכן נשמע שזו בעיה נפשית שמצריכה טיפול. לצורך התחלת הטיפול, על אחותך להיבדק על ידי פסיכיאטר, במרפאה או בחדר מיון של בית חולים. האם הורייך מודעים לבעייה? אם כן, האם הם ניסו להביא את אחותך לבדיקת רופא? מפאת גילך הצעיר (16), איני חושבת שאת זו שצריכה להיות האחראית לטיפול באחותך. אני בטוחה שאת סובלת ממה שקורה בבית, אך האחריות היא של ההורים. 
 
 א קשה להביא את אחותך לבדיקת רופא, כדאי ליצור קשר עם בית הספר בו למדה (ועדיין רשומה בו כנראה כתלמידה, גם אם אינה הולכת ללימודים), ולבקש ביקור בית על ידי המחנכת או היועצת. במצבים של ילד או ילדה שנעדרים תקופה ממושכת מהלימודים, יש אפשרות להגיש סיוע למשפחה דרך מערכת החינוך, מתוקפו של חוק חינוך חובה. 
 
 בנוסף, ניתן לפנות לרשות הרווחה באזור המגורים שלכם, ולתאר את המצב לעובדת סוציאלית למשפחה או לעובדת סוציאלית לנוער. גם העובדת הסוציאלית תוכל לסייע ביצירת קשר עם גורמי בריאות הנפש לצורך התחלת טיפול. 
 
 בברכה, 
 
 ד'ר איילת אביטל-מגן - פסיכיאטרית




</EXPERT>