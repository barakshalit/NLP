
	    שאלה - המהלך של מחלת הסכיזופרניה
	

             האם מחלימים מסכיזופרניה? האם זו מחלה שמחמירה עם השנים? מדוע הרבה מהחולים לוקחים המון תרופות ועדיין סובלים? בן זוגי חולה מאוד ואושפז פעמיים במהלך שש שנים. האם אין לזה סוף?  
    
<EXPERT>

 
 סכיזופרניה היא מחלה שיש לה הרבה מאד דרגות חומרה ודרי ביטוי שונות. לכן יש להתייחס לכל מקרה שאובחן לגופו, וקשה מאד לתת תשובות כלליות שיהיו גם מדויקות. באופן כללי, זו מחלה כרונית, שאין ממנה החלמה מלאה, בדומה למחלה כמו סוכרת מתחום המחלות הגופניות. המשמעות היא שהאדם לא אינו תמיד סובל מסימנים גלויים של המחלה, אך שצפויות לו תקופות של שקט, שבהן יוכל לתפקד ולחיות את חייו ללא אשפוזים. אבל, יש להמשיך באופן רציף עם טיפול, מכיוון שכמו עבור חולי סוכרת – ללא טיפול, רוב הסיכויים שתחול החמרה נוספת. שוב, כמו בסוכרת, גם בסכיזופרניה, ישנם נזקים מצטברים אשר מתפתחים לאט, לאורך שנים. השימוש הרציף בתרופות והשמירה על עקביות במסגרת הטיפול, מעכבים את היווצרותו של הנזק המצטבר באופן מאד משמעותי. 
 
 לצערנו, למרות שקיים מגוון תכשירים תרופתיים לטיפול בסכיזופרניה, לעיתים נדרשת תקופה ממושכת של ניסיונות עם תרופות שונות עד שנמצא הטיפול המתאים ביותר למטופל המסוים. לפעמים זה מביא לתחושה אצל החולה ואצל בני משפחתו, שהוא נוטל תרופות ושזה לא עוזר. במקרים כאלה חייבים להתאזר בסבלנות ולשתף פעולה עם הצוות המטפל, עד שיימצא הטיפול המתאים ביותר. 
 
 חשוב לציין גם שהטיפול אינו מתמצה בתרופות בלבד, אלא כולל בדרך כלל גם שינויים באורח החיים, כגון בסוג או במקום התעסוקה, כדי להימנע מעומס יתר נפשי. השמירה על אורח חיים רגוע יחסית (שעות שינה מסודרות, הימנעות מסמים ואלכוהול, מסגרת תעסוקתית) מאד חשובה למניעת החמרות במצב. 
 
 בברכה, 
 
 ד'ר איילת אביטל-מגן - פסיכיאטרית




</EXPERT>