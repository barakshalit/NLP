
	    שאלה -  אני לומדת על הקשר בין הריון לכאבי גב תחתון. מחפשת חומר ברמה  גבוהה בנושא
	

             אני לומדת על הקשר בין הריון לכאבי גב תחתון. מחפשת חומר ברמה 
 גבוהה בנושא העיוני, לסיבות ולגורמים לכאבי גב תחתון בקרב נשים 
 בהריון. 
 מצאתי הרבה חומר סביב הדרכים לטיפול, אולם אני מעוניינת דווקא 
 בחומר התיאורטי. 
 האם אפשר לקבל מכם מאמרים טובים או הפניות? רצוי מאד גם חומר 
 בעברית. 
 תודה 


<EXPERT>

 כ 50% מהנשים ההרות סובלות מכאבי גב תחתון. בעבר הגישה הייתה שכאב 
 הגב הוא פשוט חלק מההריון, אך לאחרונה הגישה השתנתה וזוהו סיבות 
 ספציפיות ודרכים למנוע את התופעה. כאב הגב יכול להופיע משבוע 12 
 להריון ועד 6 חודשים לאחר הלידה. 
 
 ישנם 3 סוגי כאבי גב בהריון: כאב לומברי (מותני), כאב בסקרואיליאק, 
 המפרק המחבר את הסקרום (עצם העצה) לאיליאק (עצם הכסל) וכאב גב 
 ליילי. המקורות האפשריים לכאב הגב הם רבים- שרירי הגב, מפרקי 
 החוליות, הדיסקים בחוליות עצמן ורצועות בעמוד השדרה והאגן. 
 
 התהליכים הביו מכניים העיקריים שתורמים ליצירת כאב גב בהריון הם 
 השינוי הכללי ביציבת הגוף ומתיחה ופתיחה של מפרקי הסקרואיליאק. 
 השינוי ביציבה שחל בהריון מקורו בתזוזת נקודת הכובד של הגוף אחורה. 
 הדבר קורה בשל גדילת העובר, שהחל משבוע 12 ואילך פורץ מגבולות האגן, 
 ונע למעלה, קדימה ולצדדים, תוך שהוא מותח את שרירי הבטן ומחליש את 
 הטונוס שלהם. שרירי הבטן, שברגיל מייצבים את האגן והגב התחתון, 
 נעשים כעת פחות משמעותיים בשמירה על היציבה ונוצר קיעור יתר של הגב 
 התחתון (היפרלורדוזיס). 
 
 במהלך ההריון הגוף מפריש הורמון בשם רלקסין המרכך את מפרקי הגוף 
 ועוזר בפתיחת האגן כהכנה ללידה. האגן המתרחב מרכך ומותח את מפרקי 
 הסקרואיליאק שברגיל הם סגורים מאוד וחזקים. הפתיחה מותחת רצועות 
 מותניות בעמוד השדרה וגורמת לכאב באזור הגב התחתון. כמו כן ריכוך 
 המפרקים והרצועות בגב גורם להם לאבד מהתמיכה שלהם בגב, דבר העלול 
 להגביר כאבים שמקורם בעמוד השדרה. 
 
 לגבי הכאב הליילי שמופיע בנשים מסוימות, יש מספר תיאוריות: הראשונה 
 היא שהכאב נובע מעייפות מצטברת של שרירי הגב שמתבטאת בכאב גב בלילה, 
 השניה שמדובר בהקרנת כאב מהאגן ומעמוד השדרה לכיוון הגב התחתון, 
 והשלישית שהדבר נובע מכך שבשכיבה העובר לוחץ על הווריד המרכזי בבטן 
 וגורם לגודש בוורידי עמוד השדרה, דבר הגורם לכאב באזור. 
 
 לקריאה נוספת: 
  http://www.physsportsmed.com/issues/jul_96/colliton.htm
		


</EXPERT>